 Hindi News: Boloji.com :प्रियदर्शन और अक्षय के साथ काम कर रोमांचित हैं गोविंदा

Home | News | समाचार | HindiNest | Kabir | BoloKids | Bolography | Search | Contact |

प्रियदर्शन और अक्षय के साथ काम कर रोमांचित हैं गोविंदा

मुंबई, 2 अप्रैल

बॉलीवुड के अनुभवी अभिनेता गोविंदा 'भागमभाग' फिल्म में काम करने के बाद बिल्कुल तरोताजा महसूस कर रहे हैं। खासकर प्रियदर्शन ओर अक्षय कुमार के साथ काम करने के अपने अनुभव को वे रोमांचक बताते हैं।

गोविंदा ने आईएएनएस से बातचीत करते हुए कहा कि मैंने अपने दोस्त डेविड धवन के साथ कई कॉमेडी फिल्में की हैं, लेकिन प्रियदर्शन के साथ काम करने का अनुभव बिल्कुल निराला रहा। प्रियदर्शन की सूझबूझ की दाद देनी होगी। प्रियदर्शन और अक्षय कुमार की टीम में काम कर मैं बिल्कुल तरोताजा महसूस कर रहा हूं। लगता है जैसे अभिनय का मेरा माद्दा लौट आया है। यह सही है कि शुरू में सेट्स पर मुझे थोड़ी परेशानी हुई, लेकिन बाद में सब कुछ ठीक-ठाक हो गया। उन्होंने मुस्कराते हुए कहा कि शुरू में चार-पांच दिनों तक सेट्स पर मुझे अजनबीपन महसूस हो रहा था, लेकिन जल्द ही मैं प्रियदर्शन और अक्षय की लय में ढल गया। एक बार जब मैं इस टीम में फिट हो गया तो मुझे कभी कोई परेशानी नहीं हुई।

इस टीम के साथ काम करने का मेरा अनुभव हमेशा यादगार बना रहेगा। हीरो नंबर 1 और कुली नंबर 1 जैसी सुपरहिट फिल्मों में काम कर चुके गोविंदा का कहना है कि पहले मैं फिल्मों में काम करते वक्त निर्देशक के बोझ को खुद ही उठा लिया करता था, लेकिन कई बार यह सोच काम नहीं कर पाती। जब के. रविशंकर ने मेरे साथ सिंदूर और दरियादिल जैसी फिल्में कीं तो उनका अनुभव बिल्कुल अलग रहा। इसी तरह राकेश रोशन और अपने भाई कीर्ति कुमार के साथ खुदगर्ज और हत्या जैसी फिल्मों के लिए काम करने का अनुभव यादगार रहा। लेकिन अब मैंने निर्देशक का सच्चा अभिनेता बनने का फैसला कर लिया है। वे जैसे रोल में मुझे उतारना चाहेंगे, मैं वैसा ही दिखूंगा। मैं बिल्कुल आज्ञाकारी अभिनेता बन गया हूं। प्रियदर्शन ने अपनी फिल्म भागमभाम में मेरा इस्तेमाल जैसा करना चाहा, वैसा किया। गोविंदा डेविड धवन की अगली फिल्म पार्टनर में भी नजर आएंगे और खबर यह भी है कि वे धवन की एक और फिल्म साइन करने जा रहे हैं।

इंडो-एशियन न्यूज सर्विस।

Shop Gifts Online

Home | News | HindiNest | समाचार | Kabir | BoloKids | Bolography | Search | Contact | Shop Online | Advertise on Boloji

(C) Boloji.com 1999-2007 - All Rights Reserved Boloji.com is owned and managed by Boloji Media Inc Privacy Policy | Disclaimer No part of this Internet site may be reproduced without prior written permission of the copyright holder.
