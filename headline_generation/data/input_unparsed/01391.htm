 Hindi News: Boloji.com : जब बिग बी के कारण ब्रिटिश रेलवे स्टेशन पर कुछ पल के लिए वक्त ठहर गया

Home | News | समाचार | HindiNest | Kabir | BoloKids | Bolography | Search | Contact |

जब बिग बी के कारण ब्रिटिश रेलवे स्टेशन पर कुछ पल के लिए वक्त ठहर गया

लंदन, 2 अप्रैल

जब लीड्स सिटी रेलवे स्टेशन पर एक अनूठी घोषणा हुई तो वहां उपस्थित लोगों और खासकर एशियाई प्रवासियों की आंखें एक खास रेलगाड़ी पर ठिठक गयीं। जैसे ही इस स्टेशन के उद्धोषक ने इसकी घोषणा की कि कुछ ही पल में प्लेटफॉर्म नंबर 8 पर बॉलीवुड के एक महान मूवी स्टार नजर आएंगे तो सभी की उत्सुकता कुलांचे मारने लगी। स्टेशन पर बिग बी को पाकर लोग फूले नहीं समाए।

उद्धोषक ने जैसे ही 'महिलाएं एवं भद्र पुरुष! इस स्टेशन के प्लेटफॉर्म नंबर 8 पर जल्द ही एक टॉप मूवी स्टार पधार रहे हैं' की घोषणा की, उस प्लेटफॉर्म पर भीड़ जमा हो गयी। यह स्टार कोई और नहीं बल्कि बॉलीवुड बादशाह अमिताभ बच्चन थे। यॉर्कशायर में इंटरनेशनल इंडिया फिल्म एकेडेमी पुरस्कार समारोह को प्रोमोट करने आए बिग बी को स्टेशन पर देख कर लोगों की आंखें चमक उठीं। लोग अपने ढंग से खुशी का इजहार करने लगे। जिस ट्रेन में वे बैठे हुए थे, उसके इर्द-गिर्द भीड़ मंडराने लगी। बिग बी लंदन किंग्स क्रॉस स्टेशन से इस स्टेशन पर आए थे। जैसे ही वे वहां पहुंचे, लोग उनसे हाथ मिलाने के लिए बेताब हो उठे। सुरक्षा गार्डों ने पहले से ही मोर्चे संभाल लिए थे। बिग बी को कड़ी सुरक्षा के बीच एक लग्जरी कार बेंटली में बिठाया गया। वहां सफाई मजदूर का काम करने वाले मुबारक खलीफा ने खुशी का इजहार करते हुए कहा कि बिग बी को अपनी आंखों के सामने खड़ा देखकर मुझे ऐसा लगा जैसे मैं सपना देख रहा हूं। मैंने सपने में भी नहीं सोचा था कि बिग बी को मुझे इतने करीब से देखने का मौका मिलेगा।

इन दिनों लीड्स शहर के लोग बिग बी पर फिदा हैं। लीड्स सिविक हॉल में बिग बी ने 200 नेताओं, सामुदायिक नेताओं, उद्योगपतियों और दूसरे लोगों के एक जमावड़े को संबोधित किया। अपनी आवभगत से आह्लादित बिग बी ने आईएएनएस से बातचीत करते हुए कहा कि मैं इन लोगों की मेजबानी से बेहद खुश हूं। लोग मुझ पर स्नेह की बारिश कर रहे हैं। मैं यॉर्कशायर के लोगों का आभारी हूं। मैं लोगों की इन दुआओं के साथ जब वतन लौटूंगा, तब उनकी मेजबानी मुझे जरूर याद आएगी। इस मौके पर बिग को सम्मानित किया गया। भाषण देने वालों में लीड्स के लॉर्ड मेयर मोहम्मद इकबाल प्रमुख रूप से शामिल थे। उन्होंने कहा कि मैंने कभी सपने में भी नहीं सोचा था कि मुझे लीड्स में इतनी बड़ी हस्ती का सम्मान करने का मौका मिलेगा।

इंडो-एशियन न्यूज सर्विस।

Shop Gifts Online

Home | News | HindiNest | समाचार | Kabir | BoloKids | Bolography | Search | Contact | Shop Online | Advertise on Boloji

(C) Boloji.com 1999-2007 - All Rights Reserved Boloji.com is owned and managed by Boloji Media Inc Privacy Policy | Disclaimer No part of this Internet site may be reproduced without prior written permission of the copyright holder.
