 Hindi News: Boloji.com :ग्लैक्सोस्मिथक्लिन ने टीसीएस के साथ आउटसोर्सिंग समझौता किया

Home | News | समाचार | HindiNest | Kabir | BoloKids | Bolography | Search | Contact |

ग्लैक्सोस्मिथक्लिन ने टीसीएस के साथ आउटसोर्सिंग समझौता किया

लंदन, 2 अप्रैल

ब्रिटेन की सबसे बड़ी दवा कंपनी ग्लैक्सोस्मिथक्लिन (जीएसके) ने भारत की अग्रणी कंपनी टाटा कंसल्टेंसी सर्विसेज (टीसीएस) के साथ एक आउटसोर्सिंग समझौता किया है। इस समझौते के तहत टीसीएस कंपनी इस ब्रिटिश कंपनी को मुंबई में एक शोध केंद्र स्थापित करने में मदद देगी।

कंपनी द्वारा जारी एक बयान में कहा गया है कि इस समझौते के तहत टीसीएस जीएसके के वैश्विक क्लीनिकल शोध और विकास कार्यक्रम में मदद देगी। इसके तहत मुंबई में कंपनी के शोध एवं विकास केंद्र को टीसीएस से मदद मिलेगी। टीसीएस कंपनी इस कंपनी को न सिर्फ आंकड़ा प्रबंधन सेवा मुहैया कराएगी बल्कि दवाओं के परीक्षण में भी मदद देगी। इस समझौते के तहत मुंबई में कंपनी के मौजूदा पेशेवरों की तादाद में करीब 100 की बढ़ोत्तरी होगी। इसके तहत मुंबई में कंपनी का एक अत्याधुनिक शोध केंद्र उत्पादित होगा। उल्लेखनीय है कि जीएसके पहले से ही मुंबई और बंगलौर जैसे शहरों में शोध कार्य में सक्रिय है। इन दोनों शहरों में कंपनी के करीब 2400 पेशेवर काम करते हैं।

दि टाइम्स अखबार के मुताबिक इस ब्रिटिश कंपनी का 5.9 फीसदी दवा कारोबार भारत में फैला हुआ है। जीएसके में वरिष्ठ अधिकारी अंबर सल्जमान ने अपने एक बयान में कहा कि कंपनी ने टीसीएस को अपने एक साझेदार के तौर पर इसलिए चुना, क्योंकि यह कंपनी आउटसोर्सिंग कारोबार में उत्कृष्ट योगदान देती रही है। उन्होंने कहा कि आउटसोर्सिंग एवं संचालन क्षेत्र में टीसीएस का रिकॉर्ड उत्कृष्ट रहा है। यह कंपनी हमारे शोध कार्यों में काफी मददगार साबित होगी। सल्जमान इस कंपनी में विकास गतिविधि विभाग में वरिष्ठ उपाध्यक्ष हैं। कई वैश्विक कंपनियों की तरह जीएसके भी भारत में आईटी एवं वैज्ञानिक शोध क्षेत्र के विशेषज्ञों की बौद्धिकता का दोहन करने पर ध्यान केंद्रित कर रही है। यह कंपनी आउटसोर्सिंग के जरिए अपने खर्च में कटौती भी करना चाहती है। पहले से ही इस कंपनी का भारत की अग्रणी दवा कंपनी रैनबैक्सी लेबोरेटरीज के साथ शोध समझौता है।

इंडो-एशियन न्यूज सर्विस।

Shop Gifts Online

Home | News | HindiNest | समाचार | Kabir | BoloKids | Bolography | Search | Contact | Shop Online | Advertise on Boloji

(C) Boloji.com 1999-2007 - All Rights Reserved Boloji.com is owned and managed by Boloji Media Inc Privacy Policy | Disclaimer No part of this Internet site may be reproduced without prior written permission of the copyright holder.
