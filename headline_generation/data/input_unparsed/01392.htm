 Hindi News: Boloji.com : मीडिया को वितंडा खड़ा करने की आदत हो गयी है: आमोल पालेकर

Home | News | समाचार | HindiNest | Kabir | BoloKids | Bolography | Search | Contact |

मीडिया को वितंडा खड़ा करने की आदत हो गयी है: आमोल पालेकर

नयी दिल्ली, 2 अप्रैल

अनुभवी अभिनेता, प्रयोगधर्मी फिल्मकार और जाने-माने नाटय कलाकार आमोल पालेकर को इस पर गर्व है कि वे एक साथ कई अवतार में हैं और एक साथ कई जिम्मेवारियों का निर्वाह कर रहे हैं। उनकी शिकायत है कि मीडिया को इन दिनों संदर्भ से भटकने की आदत हो गयी है।

उन्होंने आईएएनएस के साथ एक भेंटवार्ता में कहा कि मीडिया को वितंडा खड़ा करने में मजा आता है। मीडिया बिना वजह ही बातों को तूल देता रहता है। ऐसे में संदर्भ से उसका भटकाव जारी है। उन्होंने कहा कि अगर मैं एक साथ थिएटर या फिल्में दोनों कर सकता हूं, तो इसमें हर्ज ही क्या है? अगर मुझे मौका मिले तो मैं एक साथ कई जिम्मेवारियां निभाता रहूं। मैं भाग्यशाली हूं कि मुझे विविध रोल अदा करने का मौका मिलता है। मैं किसी एक कार्य के लिए दूसरे कार्य को नहीं ठुकरा सकता। कम लोगों को मालूम है कि आमोल पालेकर एक अनुभवी चित्रकार भी हैं। उन्होंने कहा कि जब कभी उनकी मुलाकात जाने-माने फिल्मकार मकबूल फिदा हुसैन से होती है, तो मुझसे फिल्म के बारे में नहीं बल्कि पेंटिंग के बारे में पूछते हैं।

70 के दशक में कई फिल्मों में मध्यवर्गीय युवक के जीवन संघर्ष को पर्दे पर अमर बना चुके आमोल पालेकर को रजनीगंधा, छोटी सी बात, चितचोर और गोलमाल जैसी यादगार फिल्मों में काम करने का श्रेय जाता है। यह पूछे जाने पर कि आप बड़े पर्दे से इतने लंबे समय से गायब क्यों हैं, तो उन्होंने दार्शनिक अंदाज में कहा कि मुझे यह सुनने में ज्यादा अच्छा लगेगा कि आप इन दिनों फिल्मों में नजर क्यों नहीं आ रहे हैं न कि यह सुनने में कि आखिर आप इन दिनों फिल्मों में कर क्या रहे हैं? ज्यादा अच्छा है मैं पर्दे से गायब ही रहूं। भले ही वे पर्दे पर नजर नहीं आ रहे हैं, लेकिन पर्दे के पीछे उनकी सक्रियता बरकरार है। उनकी सक्रियता बतौर फिल्म मेकर बनी हुई है और उनकी ताजा फिल्म है थांग। उन्होंने कहा कि फिल्म निर्माता के अलावा बतौर नाटय कलाकार मेरी सक्रियता बरकरार है। जे. जे. स्कूल ऑफ आर्ट के छात्र रह चुके आमोल पालेकर ने सत्यदेव दुबे के साथ मराठी नाटय मंच पर उपस्थिति दर्ज कराई थी और बाद में उन्होंने 1972 में अपना नाटय दल अनिकेत बनाया।

इंडो-एशियन न्यूज सर्विस।

Shop Gifts Online

Home | News | HindiNest | समाचार | Kabir | BoloKids | Bolography | Search | Contact | Shop Online | Advertise on Boloji

(C) Boloji.com 1999-2007 - All Rights Reserved Boloji.com is owned and managed by Boloji Media Inc Privacy Policy | Disclaimer No part of this Internet site may be reproduced without prior written permission of the copyright holder.
